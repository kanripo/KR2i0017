# -*- mode: mandoku-view; -*-
#+TITLE: 馬氏南唐書
#+DATE: 2015-09-11 23:44:29.884157
#+PROPERTY: ID KR2i0017
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 14
#+PROPERTY: FILE SB06n0605-014馬氏南唐書-卷十四.
<pb:KR2i0017_SBCK_014-1a>¶
南唐書卷之十四¶
儒者傳下第九¶
劉洞廬陵人也少逰廬山學詩於陳貺精思不懈至¶
浹日不盥貺䘚猶居二十年詩長於五言自號五言¶
金城後主即位詣金陵獻詩百篇後主覽其首篇石¶
城懐古云石城古岸頭一望思悠悠㡬許六朝事不¶
禁江水流後主掩卷爲之改容不復讀其餘者洞羇¶
旅二年俟召不報遂還廬陵與同門夏寳松相善陳¶
貺嘗謂巳詩埒賈島洞亦自言有浪仙之體恨不得¶
與之同時言詩也&KR1050;州陳徳誠尤重其詞學及金陵¶
<pb:KR2i0017_SBCK_014-1b>¶
受圍洞爲詩署于路旁云千里長江皆渡馬十年飬¶
士得何人又云飜憶潘郎章奏内隂隂日暮好沾巾¶
𥘉潘佑表云家國隂隂如日将暮洞以譏之開寳八¶
年䘚其遺集行于世(賈島字/浪仙)¶
江爲其先宋州人避亂建陽遂爲建陽人逰廬山白¶
鹿洞師事處士陳貺居二十年有風人之體時金陵¶
𥘉復唐制以進士取人爲有題白鹿寺詩云吟登蕭¶
寺旃檀閣醉倚王家玳瑁筵元宗南遷駐于寺見其¶
詩稱善乆之爲由是傲肆自謂俯拾青紫乃詣金陵¶
求舉屢黜于有司爲怏怏不能自巳欲束書亡越而¶
<pb:KR2i0017_SBCK_014-2a>¶
㑹同謀者上變按得其状伏罪爲嘗吟隋堤柳詩云¶
錦纜龍舟萬里来醉郷䌓盛忽塵埃空餘两岸千株¶
柳雨葉風花作恨媒盛傳于時¶
汪台符歙州人也能文章通古今有王佐才聞烈祖¶
移鎮金陵台符上書陳民間利害十餘條大率以富¶
國阜民爲務烈祖善之而宋齊丘疾其才髙屢爲詆¶
訾台符由是不平齊丘始字超回台符貽書誚之曰¶
聞足下齊大聖以爲名超亞聖以稱字齊丘大慚改¶
字子嵩因使親信誘台符乗舟痛飲推沉石城蚵蚾¶
磯下昇元中限民田物畜髙下爲三等科其均輸以¶
<pb:KR2i0017_SBCK_014-2b>¶
爲定制又使民入米請鹽貨鬻有征稅舟行有力勝¶
皆用台符之言¶
史虗白山東人世儒學與韓熈載友善唐晋之間中¶
原多事遂因熈載渡淮聞宋齊丘總相府事虗白放¶
言曰彼可代而相矣齊丘欲窮其伎因宴寮属而致¶
虗白酒數行出詩百詠俾賡焉恣女奴玩肆多方撓¶
之虗白談笑獻酬筆不停綴衆昉大驚及見烈祖說¶
之曰今據江淮摘煮山海人民豐阜咸洛之地陛下¶
之先業世亂乆矣人思舊徳反斾長驅易若屈指烈¶
祖雖善其說然以𥘉基方輯睦隣境未暇北顧乃署¶
<pb:KR2i0017_SBCK_014-3a>¶
郡従事虗白耻其𥘉言之失意頗不平遂南逰廬山¶
以詩酒自娛元宗即位韓熈載薦之召見問爲治之¶
理虗白曰臣草野之人漁釣而巳邦國大計不敢預¶
知因醉溺于殿陛元宗曰真處士也賜田五頃遣還¶
及畫江爲界虗白爲割江賦以誚云舟車有限㳂汀¶
島以俱閑魚鼈無知尚浮㳺而不止元宗南遷至星¶
子渚復召至問處士隱居有所得乎對曰臣得漁父¶
一聯云風雨掇却屋全家醉不知元宗變色乆之復¶
賜粟帛遣歸卒于家年六十七¶
郭昭慶其先爲廬陵禾川人父鵬保大𥘉進士官至¶
<pb:KR2i0017_SBCK_014-3b>¶
大理司直或告故南平王鍾鏄夫人與僧通姦大理¶
卿蕭儼案法議徙鵬曰法之行自貴者始遂曲法誅¶
之人皆以爲冤會宋齊丘得罪鵬坐黨免官䘚昭慶¶
博通經史擬元經作唐春秋三十卷著治書五十篇¶
皆引古以勵今獻之爲左右所沮俾就舉進士昭慶¶
不平復上書曰臣所述皆先聖之遺㫖以懲勸褒貶¶
爲任其餘摘裂章句𥙷綴雕虫臣自少耻而不爲因¶
得召對𥙷楊子尉不受復歸禾川邑宰覽之修謁徃¶
候昭慶不與之見宰銜之㑹閱編户乃籍昭慶爲新¶
擬軍昭慶復走金陵再獻經國治民論各十餘篇大¶
<pb:KR2i0017_SBCK_014-4a>¶
抵皆指述池州采石堤要害備禦之處及東海隅可¶
以拓之之畧後主覽而恱之遂署爲著作郎常以才¶
名自居然朝無引援乆之不遷開寳歲貢方物牋表¶
及使命廷勞燕餞之辭一出於昭慶皇朝諸公亦¶
推其辭藻徐鉉徐鍇尤嫉之鍇前通謁而不署名銜¶
昭慶怒乃詬而擲之由是有隙昭慶之居與客将李¶
師義爲隣而師義與鍇爲姻婭鍇因令師義召昭慶¶
飲潜置鴆于酒昭慶飲之不疑詰旦入朝及階而仆¶
扶出遂絶諸竅皆出血昭慶前所獻治書内有禁絶¶
三篇多天文孫吳之術及經國論等皆行于世唯唐¶
<pb:KR2i0017_SBCK_014-4b>¶
春秋爲鉉鍇所匿¶
康仁傑泉州人也少祝髪爲僧喜儒學頗自勵因遊¶
江淮㑹陳徳誠出次池陽仁傑以詩投之有紅斾渡¶
江霞蘸水青虵出篋雪侵衣之句徳誠勉令就仕乃¶
薦仁傑于執政者仁傑易儒服至金陵㑹羣公旬沭¶
宴昇元閣仁傑造席和登閣詩有雲散便凝千里望¶
日斜長占半城隂之句座皆大驚後主聞之問左右¶
曰仁傑如何人或對曰亦詩中苦吟者也然其逺人¶
慕化而至宜姑息而已時陳洪進據漳泉遂召問其¶
風土民俗仁傑對荅無滯仍獻所業授鄂州文學𥙷¶
<pb:KR2i0017_SBCK_014-5a>¶
溧陽簿考滿出吉州括量屯田仁傑視肥磽稽田疇¶
無不允當性循素儉門無私謁其所進待乃儒生名¶
士吟噱終日曾不少怠晚年彌苦其志嘗以詩召嘉¶
禾峯僧云只在此山寧有意向来求佛本無心時皆¶
稱善入授汾陽令及金陵敗仁傑亦䘚¶
伍喬廬江人也性嗜學以淮人無出巳右者遂渡江¶
入廬山國學苦節自勵一夕見人掌自牖隙入中有¶
讀易二字倐爾而却喬黙審其祥取易讀之探索精¶
㣲迨數年山下有僧夜夢人指大星曰此伍喬星也¶
僧與喬𥘉不相知逹旦入國學訪問得喬喜甚勉之¶
<pb:KR2i0017_SBCK_014-5b>¶
進取喬以匱乏告僧輙罄槖予之喬出與郡計明年¶
春試畫八卦賦霽後望鍾山詩是歲同試數百人𥘉¶
中有司之選者必延之陞堂而加慰飲焉先是宋貞¶
觀登坐張洎續至主司覽程文遂揖貞觀南坐而引¶
洎西首酒數行喬始上卷主司讀之驚嘆乃以貞觀¶
處席北辟洎居南登喬爲賔首覆考牓出喬果第一¶
洎第二貞觀第三時稱主司精於衡鑑元宗命勒喬¶
程文于石以爲永式署宣州幕府考滿遷考功郎卒¶
于官¶
周彬和川人也杜門讀書不治産業其妻譲曰君家¶
<pb:KR2i0017_SBCK_014-6a>¶
兄弟皆力田畞以致豐羡而獨不調玩故𥿄以自困¶
寧有益耶彬笑曰耕田不如耕道非兒女子所知也¶
聞烈祖鎮金陵招辟儒生彬因獻所習烈祖善之禪¶
代之後制度草創無取士之科會有事于南郊彬著¶
郊望論數千言廣陳前古得失上之署諸衛廵官元¶
宗與夀王景遂貽書交辟置之門下賜予頗優告歸¶
省母以所得金玉繒幣陳列于庭彬顧其妻曰伯叔¶
田畞孰愈妻曰此男子之事非婦人所能知彬素鄙¶
於鄉里至是猶有嫚言者親友以告彬笑曰昔魯人¶
俚孔子謂之東家丘况庸人乎授大理司直以母憂¶
<pb:KR2i0017_SBCK_014-6b>¶
歸葬謁禾川令直造其㕔署令詰之曰君雖朝省直¶
寮其如桑梓何彬怒因自誓曰吾不歸令于兹有如¶
白日服闋詣建康以前官出宰禾川前令靦顔而去¶
爲政廉平郷里率化有爭訟者以理和解之秩滿邑¶
人詣郡乞留連任七考累遷尚書郎卒于官¶
夏寳松廬陵吉陽人也少學詩於建陽江爲爲羇旅¶
卧病寳松躬嘗藥餌夜不解帶爲徳之與處數年終¶
就其業與詩人劉洞俱顯名于當世百勝軍節度使¶
陳徳誠以詩美之曰建水舊傳劉夜坐螺川新有夏¶
江城蓋劉洞嘗有夜坐詩最爲警䇿而寳松有宿江¶
<pb:KR2i0017_SBCK_014-7a>¶
城詩云鴈飛南浦砧𥘉㫁月滿西樓酒半醒又曉来¶
羸驥依前去目㫁遥山數點青故徳誠紀之其爲當¶
時延譽類如此晚進儒生求爲師事者多齎金帛不¶
逺數百里輻輳其門寳松黷貨每授弟子未嘗㑹講¶
唯貲帛稍厚者背衆與議而紿曰詩之㫖訣我有一¶
葫蘆兒授之将待價由是多私賂焉¶
徐鍇字楚金與兄鉉同有大名於江左鍇第進士累¶
遷屯田郎中知制誥集賢殿學士鉉鍇兄弟俱叅近¶
侍而其文相軋議者方晋之二陸云鍇著質論十餘¶
篇後主札批其首後主文集復命鍇爲序君臣上下¶
<pb:KR2i0017_SBCK_014-7b>¶
互爲賁飾儒者榮之鍇以開寳八年䘚于金陵圍城¶
中䘚之踰月南唐亡(鉉畧附/歸明傳)¶
南唐書卷之十四¶
<pb:KR2i0017_SBCK_014-8a>¶
